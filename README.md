# Fejlesztői szekció

Az **IT Fórum 2016** fejlesztői szekciója a következő előadásokból áll:

## Elnézést, maga gép vagy ember?
Hamarosan eljön (egyesek szerint már itt is van) az idő, amikor napi munka- és magánügyeinket egy **személyes digitális asszisztens** segíti, mi pedig weboldalak böngészése és okostelefonos appok nyomkodása helyett/mellett csevegőrobotokkal, azaz **bot**okkal beszélgetünk. Ez hatalmas változást jelent a szoftverfejlesztésben és -üzemeltetésben éppúgy, mint a kapcsolódó szakterületeken, így a szolgáltatások és a felhasználói élmény tervezésében. Az előadás segít felkészülni a "szép új világra": áttekinti a meglévő és fejlesztés alatt álló termékeket és technológiákat, és példák segítségével bemutatja, hogyan fejlesszünk mi is hasonlókat.

## Ne találd fel a spanyolviaszt, használd a kulcsrakész Azure-szolgáltatásokat
Megírni azt a kódot, amitől szolgáltatásunk sikeres és egyedi lesz - megfizethetetlen. Minden másra ott vannak a külső komponensek. Az Azure-ban ezeket a **Marketplace**-ben találjuk. Az arcfelismeréstől a tömeges emailküldésig, a MySQL-től a megrendelhető "ethical hacker" támadásokig rengeteg komponens áll rendelkezésünkre, hogy meggyorsítsuk a fejlesztői munkát.

## Másfelet fizet, hármat kap - Költséghatékony appfejlesztés minden mobilplatformra
A Microsoft által nemrégiben megvásárolt **Xamarin** technológiával Android, iOS, Windows 10 alkalmazásunk üzleti logikáját elég egyszer megírni. Az elkészült C# kód natív teljesítménnyel fut majd Androidon és iOS-en is, és az adott platformok API-jainak 100%-át kihasználhatja. A felhasználói felület megtervezéséhez pedig a szintén közös Xamarin Forms technológiát vagy az adott platformok natív UI technológiáit használhatjuk. A felhasználók így pont ugyanazt az élményt kapják, mint ha Javában és Swiftben dolgoztunk volna - csak lényegesen alacsonyabb kezdeti és fenntartási költségen.

## Egy API mind fölött, avagy újragondolt irodai appok a felhőben
Minden munkahely közösség, és a jó munkahelyi csoportmunka-alkalmazások kezdik ellesni a közösségi hálózatok titkait: feltárják és használják a munkatársak és csoportok közötti dinamikus kapcsolatokat. Ehhez azonban az kell, hogy egységes rendszerbe szerveződjenek a személyek, csoportok, postafiókok, naptárak, dokumentumok, és egyszerűen el lehessen érni őket. A **Microsoft Graph** pont ezt a célt szolgálja: egyetlen bejelentkezéssel programozhatóvá és elemezhetővé teszi a vállalati rendszereket, miközben tiszteletben tartja a hozzáférési jogokat. Az előadás megtanítja, hogyan írjunk a Microsoft Graph-ra épülő alkalmazásokat.
